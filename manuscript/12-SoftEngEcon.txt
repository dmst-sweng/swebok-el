# Οικονομικά τεχνολογίας λογισμικού

## ΑΚΡΩΝΥΜΙΑ

## ΕΙΣΑΓΩΓΗ

Τα οικονομικά της τεχνολογίας λογισμικού αφορούν την λήψη αποφάσεων
σχετικών με την τεχνολογία λογισμικού σε επιχειρησιακό πλαίσιο. Η
επιτυχία ενός προϊόντος, μίας υπηρεσίας και μις επίλυσης λογισμικού
βασίζεται σε καλή διοίκηση. Παρ' όλα αυτά, σε πολλές επιχειρήσεις
και πολλούς οργανισμούς οι σχέσεις μεταξύ διοίκησης λογισμικού και
ανάπτυξης και τεχνολογίας λογισμικού παραμένουν αόριστες.
Το γνωστικό πεδίο παρέχει μία επισκόπηση στα οικονομικά της τεχνολογίας
λογισμικού.

Τα οικονομικά είναι η μελέτη της αξίας, του κόστους ,των πόρων και
των σχέσεων τους μέσα σε ένα πλαίσιο ή για μία κατάσταση. Στο αντικείμενο
της τεχνολογίας λογισμικού οι δραστηριότητες έχουν κόστος, αλλά και
το τελικό λογισμικό, που προκύπτει, έχει επίσης οικονομικά χαρακτηριστικά.
Τα οικονομικά τεχνολογίας λογισμικού παρέχουν έναν τρόπο να μελετήσουμε
τα χαρακτηριστικά του λογισμικού και των διεργασιών λογισμικού  συστημικά
συσχετίζοντας τα παράλληλα με οικονομικά μέτρα.
Όταν παίρνουμε αποφάσεις στο πεδίο της οργάνωσης λογισμικού, καθώς
και σε ολόκληρο το πεδίο μίας επιχείρησης μετράμε και αναλύουμε αυτά
τα οικονομικά μέτρα.

Τα οικονομικά της τεχνολογίας λογισμικού ασχολούνται με την ευθυγράμμιση
των τεχνικών αποφάσεων του λογισμικού με τους στόχους της επιχείρησης.
Για όλους τους οργανισμούς (κερδοσκοπικούς, μη κερδοσκοπικούς,  κυβερνητικούς)
στόχος είναι η βιωσιμότητα. Για τους κερδοσκοπικούς οργανισμούς ο
άλλος στόχος είναι η επίτευξη μίας απτής απόδοσης του επενδυόμενου
κεφαλαίου.
Αυτό το γνωστικό πεδίο έχει διατυπωθεί έτσι, ώστε να αναφέρεται σε
όλους τους οργανισμούς ανεξαρτήτως στόχου, προϊόντος ή υπηρεσίας,
ιδιοκτησίας κεφαλαίου και φορολογικών περιορισμών.

Αποφάσεις, όπως το αν θα έπρεπε να χρησιμοποιηθεί ένα συγκεκριμένο
συστατικό μπορεί να είναι εύκολες από τεχνικής άποψης, αλλά μπορεί
να έχουν σημαντικές επιπτώσεις στην επιχειρησιακή βιωσιμότητα ενός
έργου λογισμικού και του τελικού προϊόντος. Οι μηχανικοί συχνά αναρωτιούνται
αν τέτοιες ανησυχίες έχουν οποιαδήποτε βάση, αφού είναι «απλά μηχανικοί».
Η οικονομική ανάλυση και η λήψη αποφάσεων είναι σημαντικό να ληφθούν
υπόψη από τους μηχανικούς, αφού είναι ικανοί να αξιολογήσουν τις αποφάσεις
τόσο από τεχνική όσο και από επιχειρησιακή οπτική. Οι μηχανικοί λογισμικού
πρέπει να  έχουν μια σφαιρική άποψη για τα επιχειρησιακά ζητήματα
και για το ρόλο των τεχνικών αποφάσεων στην λήψη επιχειρησιακών αποφάσεων,
ακόμα και αν δεν συμμετέχουν σε αυτή. Πολλές τεχνολογικές προτάσεις
και αποφάσεις έχουν εγγενή οικονομικές επιπτώσεις που πρέπει να μελετηθούν
σοβαρά. Το γνωστικό πεδίο καλύπτει αρχικά τα θεμέλια, την ορολογία,
τις βασικές έννοιες και τις κοινές πρακτικές των οικονομικών της τεχνολογίας
λογισμικού, ώστε να υποδηλώσει ότι η λήψη αποφάσεων στον τομέα της
τεχνολογίας λογισμικού συμπεριλαμβάνει, ή θα πρέπει να συμπεριλαμβάνει,
και μια επιχειρηματική οπτική. Έπειτα, παρέχει μία οπτική του κύκλου
ζωής, υπογραμμίζει την διαχείριση ρίσκου και αβεβαιότητας και εξηγεί
πώς χρησιμοποιούνται οι μέθοδοι οικονομικής ανάλυσης.
Κάποιες πρακτικές μελέτες ολοκληρώνουν το γνωστικό πεδίο.

## ΚΑΤΑΝΟΜΗ ΤΩΝ ΘΕΜΑΤΩΝ ΤΩΝ ΟΙΚΟΝΟΜΙΚΩΝ ΤΕΧΝΟΛΟΓΙΑΣ ΛΟΓΙΣΜΙΚΟΥ

Η ανάλυση των θεμάτων του γνωστικού πεδίου Οικονομικά τεχνολογίας
λογισμικού απεικονίζεται στο Υπόδειγμα 12.1.

**Υπόδειγμα 12.1.** Κατανομή των θεμάτων στo γνωστικό πεδίο Οικονομικά
της τεχνολογίας λογισμικού.

## Βασικές αρχές των οικονομικών της τεχνολογίας λογισμικού

* _Χρηματοοικονομικά_

Τα χρηματοοικονομικά είναι ο κλάδος των οικονομικών που χειρίζεται
θέματα όπως η κατανομή, η διοίκηση, η απόκτηση και η επένδυση των
πόρων.
Τα χρηματοοικονομικά είναι στοιχείο σε κάθε οργανισμό, ακόμα και σε
οργανισμούς τεχνολογίας λογισμικού.

Το πεδίο των χρηματοοικονομικών ασχολείται με θέματα, όπως είναι ο
χρόνος, το χρήμα, το ρίσκο και τις σχέσεις μεταξύ τους. Επίσης ασχολείται
με τον καθορισμό του προϋπολογισμού και το πώς ξοδεύονται τα λεφτά.
Τα χρηματοοικονομικά των επιχειρήσεων ασχολούνται με την παροχή των
πόρων για τις δραστηριότητες των επιχειρήσεων. Γενικά, αυτό περιλαμβάνει
την εξισορρόπηση του ρίσκου και της ωφελιμότητας, ενώ ταυτόχρονα προσπαθεί
να μεγιστοποιήσει τον πλούτο της εταιρείας και την αξία της μετοχής
της. Αυτό ισχύει κυρίως για τους κερδοσκοπικούς οργανισμούς, αλλά
και για τους μη κερδοσκοπικούς. Οι τελευταίοι χρειάζονται χρηματοοικονομικά
για να εξασφαλίσουν την διατήρηση τους, χωρίς όμως να στοχεύουν σε
κέρδος.
Για να το καταφέρει αυτό ένας οργανισμός πρέπει να:

  * αναγνωρίζει τους στόχους του, τους χρονικούς ορίζοντες, τους παράγοντες
  κόστους, τις φορολογικές εκτιμήσεις και τους χρηματοοικονομικούς
 περιορισμούς.
  * αναγνωρίζει και να εφαρμόζει την κατάλληλη επιχειρησιακή στρατηγική,
  να παίρνει αποφάσεις δηλαδή για το ποιες επενδύσεις και ποια χαρτοφυλάκια
  να επιλέξει, πώς να διαχειριστεί τις ταμειακές ροές και πως να βρει
  την χρηματοδότηση.
  * μετράει την χρηματοοικονομική επίδοση, δηλαδή τις ταμειακές ροές
  και την απόδοση της επένδυσης (βλ.
  παράγραφο 4.3, Απόδοση επένδυσης) και κάνει διορθωτικές ενέργειες
  σε περίπτωση που υπάρχει απόκλιση από τους σκοπούς και την στρατηγική.

* _Λογιστική_

Η λογιστική είναι μέρος των χρηματοοικονομικών. Επιτρέπει στους ανθρώπους,
που έχουν επενδύσει τα χρήματα τους στην επιχείρηση να ξέρουν το αποτέλεσμα
της επένδυσης τους, δηλαδή αν είχαν όσο κέρδος περίμεναν. Στους μη
κερδοσκοπικούς και κυβερνητικούς οργανισμούς αυτό σχετίζεται με την
διατήρηση της επιχείρησης, ενώ στους κερδοσκοπικούς και με την απτή
απόδοση επένδυσης (βλ. παράγραφο 4.3, Απόδοση επένδυσης). Ο κύριος
ρόλος της λογιστικής είναι η μέτρηση της πραγματικής χρηματοοικονομικής
επίδοσης και η επικοινωνία των χρηματοοικονομικών πληροφοριών της
επιχείρησης στους ενδιαφερόμενους φορείς, όπως είναι οι μέτοχοι, οι
ελεγκτές και οι επενδυτές. Η επικοινωνία γίνεται συνήθως με την μορφή
χρηματοοικονομικών δηλώσεων που δείχνουν σε χρηματικούς όρους τον
έλεγχο των οικονομικών πόρων. Είναι σημαντικό να επιλεγούν οι κατάλληλες
πληροφορίες, οι οποίες θα είναι ταυτόχρονα σχετικές και έμπιστες για
τον χρήστη. Οι πληροφορίες και ο χρόνος τους ελέγχονται μερικώς από
την διαχείριση ρίσκου και από κυβερνητικές πολιτικές.
Τα λογιστικά συστήματα είναι επίσης πλούσια σε ιστορικά δεδομένα για
εκτιμήσεις.

* _Έλεγχος_

Ο έλεγχος είναι ένα στοιχείο των χρηματοοικονομικών και της λογιστικής.
Περιλαμβάνει την μέτρηση και την διόρθωση της επίδοσης των χρηματοοικονομικών
και της λογιστικής. Εξασφαλίζει ότι οι στόχοι και τα σχέδια του οργανισμού
επιτυγχάνονται.
Ο έλεγχος κόστους είναι ένας ειδικός κλάδος του ελέγχου που χρησιμοποιείται
για να ανιχνεύει τυχόν αποκλίσεις του πραγματικού κόστους από το προβλεπόμενο.

* _Ταμειακές ροές_

Οι ταμειακές ροές είναι η κίνηση των χρημάτων μέσα και έξω της επιχείρησης,
του έργου ή του χρηματοοικονομικού προϊόντος σε ένα καθορισμένο χρονικό
διάστημα. Οι περιπτώσεις των ταμειακών ροών και τα ταμειακά ρεύματα
χρησιμοποιούνται για να περιγράψουν την επιχειρηματική οπτική μίας
πρότασης. Για να ληφθεί μία σωστή επιχειρηματική απόφασης γύρω από
μία συγκεκριμένη πρόταση, πρέπει η πρόταση να αξιολογηθεί από επιχειρηματικής
οπτική. Σε μία πρόταση ανάπτυξης και έκδοσης ενός λογισμικού Χ, η
πληρωμή των αδειών λογισμικού είναι μία περίπτωση ταμειακής εκροής.
Χρειάζεται να ξοδέψει χρήματα η επιχείρηση για την πραγματοποίηση
της πρότασης. Τα έσοδα πωλήσεων του προϊόντος Χ στον 11ο μήνα μετά
την έκδοση του είναι μία περίπτωση ταμειακής εισροής.
Η επιχείρηση κερδίζει χρήματα με την πραγματοποίηση της πρότασης.

Ο όρος χρηματορροή (cash flow stream) αναφέρεται στο σύνολο των ταμειακών
ροών που προκύπτουν από την ανάπτυξη μίας πρότασης μέσα σε ένα συγκεκριμένο
χρονικό διάστημα. Η χρηματορροή είναι πραγματικά η ολοκληρωμένη χρηματοοικονομική
εικόνα της πρότασης. Πόσα έξοδα έχει και η επιχείρηση και πότε; Πόσα
έσοδα και πότε; Με απλά λόγια αν η χρηματορροή μίας πρότασης Α είναι
πιο επιθυμητή από την αντίστοιχη μίας πρότασης Β και δεν υπάρχουν
άλλες διαφορές μεταξύ τους, η επιχείρηση πρέπει να επιλέξει την πρόταση
Α. Γι' αυτό η χρηματορροή είναι μία σημαντική πληροφορία για την λήψη
αποφάσεων επενδύσεων.
Η περίπτωση ταμειακής ροής είναι το ακριβές χρηματικό ποσό εισροής
ή εκροής του οργανισμού ως αποτέλεσμα μίας δραστηριότητας σε συγκεκριμένο
χρόνο.

Το διάγραμμα ταμειακών ροών είναι η εικόνα της χρηματορροής. Παρέχει
στον αναγνώστη μία επισκόπηση της χρηματοοικονομικής εικόνας του οργανισμού
ή του έργου.
Το διάγραμμα 12.2 είναι ένα παράδειγμα ενός διαγράμματος ταμειακών
ροών για μία πρόταση.

## Υπόδειγμα 12.2 Ένα διάγραμμα ταμειακών ροών

* _Διαδικασία λήψης αποφάσεων_

Αν υποθέσουμε ότι διαφορετικές υποψήφιες λύσεις λύνουν ένα δεδομένο
τεχνικό πρόβλημα το ίδιο καλά, γιατί να ενδιαφέρει την επιχείρηση
ποια λύση να επιλέξει; Η απάντηση είναι ότι συνήθως υπάρχουν μεγάλες
διαφορές στα έξοδα και στα έσοδα που προκύπτουν από τις λύσεις αυτές,
Ένα εμπορικό προϊόν λογισμικού «από το ράφι» ενός μεσάζοντα μπορεί
να κοστίζει μερικές χιλιάδες δολάρια, αλλά η προσπάθεια ανάπτυξης
μίας υπηρεσίας με την ίδια λειτουργικότητα μπορεί εύκολα να κοστίσει
εκατοντάδες φορές περισσότερο.

Αν οι υποψήφιες λύσεις λύνουν το τεχνικό πρόβλημα, τότε η επιλογή
της κατάλληλης λύσης εξαρτάται από εμπορικούς παράγοντες όπως η βελτιστοποίηση
του συνολικού κόστους ιδιοκτησίας (Total Cost of Ownership) (TCO)
ή μεγιστοποίηση της βραχυπρόθεσμης απόδοσης επένδυσης (Return on Investment)
(ROI). Άλλοι παράγοντες που μπορούν να ληφθούν υπόψη είναι κόστη κύκλου
ζωής, όπως είναι η διόρθωση σφαλμάτων, οι υπηρεσίες του τομέα και
η διάρκεια υποστήριξης. Αυτοί οι παράγοντες λαμβάνονται υπόψη, όταν
επιλέγουμε ανάμεσα σε διαφορετικές αποδεκτές λύσεις, επειδή είναι
μέρη της διάρκειας ζωής της ROI (βλ.
παράγραφο 4.3, Απόδοση επένδυσης).

Μία συστημική προσέγγιση στην λήψη αποφάσεων συνεπάγεται την διαφάνεια
και συντελεί στην μετέπειτα αιτιολόγηση. Σε πολλούς οργανισμούς απαιτείται
η επιλογή από τουλάχιστον δύο εναλλακτικές λόγω νομοθεσίας. Στο διάγραμμα
12.3. φαίνεται μία συστημική διαδικασία λήψης αποφάσεων.
Ξεκινάει με ένα επιχειρηματικό πρόβλημα και εξηγεί τα βήματα, που
γίνονται για την αναγνώριση των εναλλακτικών λύσεων, τον ορισμό των
κριτηρίων επιλογής, την αξιολόγηση των λύσεων και τέλος την εφαρμογή
της λύσης και τον έλεγχο της απόδοσης της.

Στο παρακάτω διάγραμμα η διαδικασία εμφανίζεται να πραγματοποιείται
βήμα-βήμα. Στην πραγματικότητα τα βήματα μπορούν να πραγματοποιούνται
παράλληλα και με άλλη σειρά. Το σημαντικό είναι να μην παραληφθεί
ή περικοπεί οποιοδήποτε βήμα. Είναι επίσης σημαντικό να υπογραμμιστεί,
ότι η ίδια διαδικασία ακολουθείται ασχέτως μεγέθους προβλήματος, από
την απόφαση αν ένα έργο λογισμικού πρέπει να αναπτυχθεί ή όχι μέχρι
το ποιον αλγόριθμο ή ποια δομή δεδομένων να χρησιμοποιήσουμε σε μία
μονάδα λογισμικού. Η διαφορά βρίσκεται στην οικονομική σημασία της
απόφασης και αναλόγως πόση προσπάθεια πρέπει να αφιερωθεί στην λήψη
της.
Παρόλο, λοιπόν, που η διαδικασία λήψης αποφάσεων είναι η ίδια και
στις δύο περιπτώσεις, στην απόφαση της ανάπτυξης ενός έργου απαιτείται
σχετικά μεγαλύτερη προσπάθεια λόγω οικονομικής σημασίας, ενώ η επιλογή
ενός αλγορίθμου  είναι μικρότερης σημασίας και δεσμεύει λιγότερη προσπάθεια.

Τις περισσότερες φορές ένας οργανισμός αναπτύσσει περισσότερες από
μία προτάσεις και συχνά αυτές οι προτάσεις σχετίζονται. Μπορεί, για
παράδειγμα, η πρόταση Υ να απαιτεί την ολοκλήρωση της πρότασης Χ,
ή η πρόταση Α να αποκλείει την Β και η Β την Α. Στην δεύτερη περίπτωση
η επιλογή είναι πιο εύκολη εφόσον απλά επιλέγουμε ανάμεσα σε αυτές.
Γι' αυτό το λόγο στην διαδικασία λήψης αποφάσεων προσπαθούμε οποιοδήποτε
δοσμένο σετ αποφάσεων να το ανάγουμε σε αποκλειστικές εναλλακτικές
σύμφωνα με τις σχέσεις τους μεταξύ τους και να επιλέγουμε μία από
τις αποκλειστικές.

## Υπόδειγμα 12.3 Η βασική διαδικασία λήψης επιχειρηματικών αποφάσεων

* _Αξιολόγηση_

Σε μία αφηρημένη έννοια μπορούμε να δεχθούμε ότι η διαδικασία λήψης
αποφάσεων, είτε είναι οικονομική απόφαση είτε όχι, είναι μια διαδικασία
μεγιστοποίησης της αξίας και η λύση που το καταφέρνει αυτό πρέπει
να επιλέγεται πάντα. Μία χρηματοοικονομική βάση για την σύγκριση με
βάση την αξία είναι η σύγκριση δύο ή περισσότερων ταμειακών ροών.
Υπάρχουν πολλές βάσεις σύγκρισης, όπως :

  * Η παρούσα αξία
  * Η μελλοντική αξία
  * Το ετήσιο ισοδύναμο
  * Ο εσωτερικός βαθμός απόδοσης
  * Η (μειωμένη) περίοδος αποπληρωμής

Σύμφωνα με την χρονική αξία του χρήματος, δύο ή περισσότερες ταμειακές
ροές είναι ισάξιες, μόνο όταν έχουν την ίδια χρηματική αξία σε κοινή
χρονική στιγμή.
Η σύγκριση ταμειακών ροών έχει νόημα μόνο όταν εκφράζεται στο ίδιο
χρονικό πλαίσιο.

Αξίζει να σημειωθεί ότι η αξία δεν εκφράζεται μόνο σε χρηματικές μονάδες.
Για παράδειγμα η μάρκα ενός προϊόντος μπορεί να επηρεάσει σημαντικά
την αξία, που αντιλαμβανόμαστε.
Σχετικές αξίες, που δεν μπορούμε να εκφράσουμε σε χρηματικούς όρους
πρέπει να εκφράζονται με παρεμφερείς όρους, ώστε να μπορούν να αξιολογηθούν
αντικειμενικά.

* _Πληθωρισμός_

Ο πληθωρισμός περιγράφει την μακροχρόνια τάση των τιμών και ο θετικός
πληθωρισμός σημαίνει ότι οι τιμές αυξάνονται. Γι' αυτό αν ο ορίζοντας
μίας επιχειρηματικής απόφασης ανέρχεται σε μερικά χρόνια ή περισσότερο
ή/και το ποσοστό μεταβολής των τιμών ξεπερνάει το 1-2% ετησίως, η
αξία της πρότασης μπορεί να αλλάξει.
Επομένως, πρέπει να υπολογιστεί η παρούσα αξία, ανάλογα με το πληθωρισμό
και την διακύμανση της ισοτιμίας του συναλλάγματος.

* _Απόσβεση_

Η απόσβεση είναι η κατανομή του κόστους ενός πάγιου περιουσιακού στοιχείου
μέσα σε χρονικούς περιόδους. Χρησιμοποιείται για να υπολογίσουμε πώς
οι επενδύσεις των πάγιων κεφαλαίων κοστίζουν σε σχέση με τα έσοδα
τους μέσα στα χρόνια. Η απόσβεση βοηθάει στον υπολογισμό των ταμειακών
ροών μετά φόρων, που είναι απαραίτητος για την ακριβή διαχείριση των
εισόδων και των φόρων. Για παράδειγμα, ένα προϊόν λογισμικού πωλείται,
αφού έχει κοστίσει η ανάπτυξη του και γι' αυτό, τα κόστη πρέπει να
κεφαλαιοποιηθούν και να αποσβεσθούν μέσα σε συνεχόμενες χρονικές περιόδους.
Το κόστος απόσβεσης κάθε περιόδου είναι το κεφαλαιοποιημένο κόστος
της ανάπτυξης του λογισμικού διά τον αριθμό των περιόδων κατά των
οποίων το προϊόν θα πωλείται.
Επειδή ο οργανισμός μπορεί να επιλέξει ανάμεσα σε πολλές προτάσεις
(λογισμικού ή μη) και πολλές εναλλακτικές επενδύσεις είναι σημαντικό
να υπολογίζουμε την απόσβεση και τα κέρδη κάθε πρότασης.

* _Φορολογία_

Οι κυβερνήσεις φορολογούν, ώστε να χρηματοδοτούν τα έξοδα των αναγκών
της κοινωνίας, τα οποία κανένας οργανισμός δεν θα κάλυπτε. Οι επιχειρήσεις
πληρώνουν φόρο πάνω στα έσοδα τους, ο οποίος μπορεί να αποτελεί μεγάλο
κομμάτι του μικτού κέρδους. Μία ανάλυση αποφάσεων πρέπει να λαμβάνει
υπόψη την φορολογία, ώστε να μην καταλήγει σε λάθος απόφαση.
Για παράδειγμα τα κέρδη προ φορολόγησης μπορεί να δείχνουν σημαντικά
μεγαλύτερα και να οδηγήσουν στη λάθος πρόταση ή να δημιουργήσουν υψηλές
προσδοκίες για μία πρόταση.

* _Χρονική αξία του χρήματος_

Μία από τις θεμελιώδεις έννοιες των χρηματοοικονομικών και κατ' επέκταση
των επιχειρηματικών αποφάσεων είναι η χρονική αξία του χρήματος, δηλαδή
ότι η αξία των χρημάτων αλλάζει μέσα στον χρόνο. Ένα συγκεκριμένο
χρηματικό ποσό σήμερα έχει διαφορετική αξία από το ίδιο ποσό κάποια
άλλη χρονική στιγμή. Η έννοια αυτή υπάρχει από την αρχή της ανθρώπινης
ιστορίας. Για την σύγκριση προτάσεων και χαρτοφυλακίων πρέπει να κανονικοποιηθούν
το κόστος, η αξία και το ρίσκο σύμφωνα με την καθαρά παρούσα αξία.
Πρέπει επίσης να υπολογιστούν οι μεταβολές στην ανταλλαγή συναλλάγματος
σύμφωνα με παλαιότερα στοιχεία και ιδιαίτερα σε αναπτύξεις, που αφορούν
περισσότερες χώρες.

* _Αποδοτικότητα_

Η οικονομική αποδοτικότητα μίας διεργασίας, μίας ενέργειας ή ενός
έργου είναι ο λόγος των χρησιμοποιηθέντων πόρων ως προς τους πόρους,
που αναμέναμε να χρησιμοποιήσουμε. Με άλλα λόγια, η αποδοτικότητα
σημαίνει «να κάνουμε κάτι σωστά». Μία αποδοτική τακτική, όπως και
μία αποτελεσματική τακτική, φέρνει αποτελέσματα, αλλά με την ελάχιστη
προσπάθεια.
Παράγοντες αποδοτικότητας στην τεχνολογία λογισμικού συμπεριλαμβάνουν
την πολυπλοκότητα, τις απαιτήσεις, την χρονική πίεση, την δυνατότητα
της διεργασίας, την κατανομή της δουλείας, τις διακοπές, τις αναταράξεις,
τα εργαλεία και την γλώσσα προγραμματισμού.

* _Αποτελεσματικότητα_

Η αποτελεσματικότητα αναφέρεται στο αντίκτυπο των αποφάσεων. Είναι
ο λόγος ανάμεσα στους στόχους που πραγματοποιήθηκαν ως προς τους ορισμένους
στόχους. Με άλλα λόγια η αποτελεσματικότητα σημαίνει «να κάνεις τα
σωστά πράγματα».
Η αποτελεσματικότητα αφορά το εάν πραγματοποιούνται οι στόχοι και
όχι το πως.

* _Παραγωγικότητα_

Η παραγωγικότητα είναι ο λόγος των εκροών ως προς τις εισροές. Οι
εκροές είναι η παραγόμενη αξία, ενώ οι εισροές είναι οι πόροι που
χρησιμοποιήθηκαν. Η παραγωγικότητα συνδυάζει και την αποδοτικότητα
και την αποτελεσματικότητα από πλευράς αξίας.
Η μεγιστοποίηση της παραγωγικότητας επιτυγχάνεται, όταν έχουμε υψηλή
αξία με τους λιγότερους δυνατούς πόρους.

## Οικονομικά κύκλου ζωής

### Προϊόν

Το προϊόν είναι ένα οικονομικό αγαθό που δημιουργείται με μία διαδικασία
μετασχηματισμού παραγόντων ή εισροών σε μία εκροή. Με την πώληση του
ένα προϊόν δημιουργεί αξία και παρέχει εμπειρία στον καταναλωτή.
Ένα προϊόν μπορεί να είναι ένας συνδυασμός συστημάτων, λύσεων, υλικών
και υπηρεσιών που παραδίδεται εσωτερικά, όπως οικιακές λύσεις πληροφορικής,
ή εξωτερικά, όπως εφαρμογή λογισμικού, ή σαν μέρος για άλλο προϊόν,
όπως ενσωματωμένο λογισμικό.

### Έργο

Τα έργο είναι η προσωρινή προσπάθεια που χρειάζεται για την ανάπτυξη
ενός προϊόντος, μίας υπηρεσίας ή ενός αποτελέσματος. Στην τεχνολογία
λογισμικού, οι διάφοροι τύποι έργων διακρίνονται σε ανάπτυξη προϊόντος,
ανάθεση υπηρεσίας, συντήρηση λογισμικού, δημιουργία υπηρεσίας, κ.α..
Κατά την διάρκεια του κύκλου ζωής του, ένα προϊόν λογισμικού μπορεί
να απαιτεί πολλά έργα.
Για παράδειγμα, στην φάση του σχεδιασμού μπορεί να διεξαχθεί ένα έργο
για να προσδιορίσουμε τις ανάγκες των καταναλωτών και της αγοράς και
στην φάση της συντήρησης να διεξαχθεί ένα έργο ανάπτυξης της νέας
έκδοσης.

### Πρόγραμμα

Ένα πρόγραμμα είναι ένα σύνολο από συσχετιζόμενα έργα, υποπρογράμματα
και ενέργειες προγράμματος που διαχειρίζονται με συντονισμένο τρόπο,
ώστε να επιφέρουν οφέλη που δεν μπορούν μεμονωμένα.
Τα προγράμματα συχνά χρησιμοποιούνται για την αναγνώριση και την διαχείριση
διαφορετικών παραγγελιών ενός πελάτη ή μίας αγοράς μέσα σε ένα χρονικό
ορίζοντα αρκετών ετών.

### Χαρτοφυλάκιο

Το χαρτοφυλάκιο είναι τα έργα, τα προγράμματα και οι λειτουργίες,
τα οποία όλα μαζί διαχειρίζονται, ώστε να επιτευχθούν οι στρατηγικοί
στόχοι. Τα χαρτοφυλάκια χρησιμοποιούνται για την ομαδοποίηση και την
ταυτόχρονη διαχείριση όλων των κεφαλαίων μέσα σε έναν οργανισμό ή
σε μία επιχειρησιακή γραμμή.
Όταν αναλύουμε ολόκληρα χαρτοφυλάκια μπορούμε να λάβουμε υπόψη το
αντίκτυπο των αποφάσεων, όπως την κατανομή των πόρων ενός έργου, που
σημαίνει ότι αυτοί οι πόροι δεν είναι διαθέσιμοι για άλλα έργα.

### Κύκλος ζωής προϊόντος

Ο κύκλος ζωής ενός προϊόντος λογισμικού (Software Product Life Cycle)
(SPLC) συμπεριλαμβάνει όλες τις ενέργειες που απαιτούνται για τον
καθορισμό, την ανάπτυξη, την λειτουργία, την συντήρηση και την απόσυρση
του προϊόντος ή της υπηρεσίας και των παραλλαγών τους. Οι ενέργειες
της λειτουργίας, της συντήρησης και της απόσυρσης συνήθως γίνονται
σε μεγαλύτερο χρονικό πλαίσιο από την αρχική ανάπτυξη του λογισμικού
(βλ. παράγραφο 2.2, Μοντέλα του κύκλου ζωής λογισμικού, στο γνωστικό
πεδίο Διεργασίες τεχνολογίας λογισμικού). Επίσης οι δραστηριότητες
λειτουργίας, συντήρησης και απόσυρσης συνήθως καταναλώνουν πιο πολλή
προσπάθεια και άλλους πόρους από τις ενέργειες του κύκλου ζωής ανάπτυξης
λογισμικού (Software Development Life Cycle) (SDLC). Η αξία που προσδίδει
το προϊόν λογισμικού ή η υπηρεσία μπορεί να μετρηθεί μέσα στο χρονικό
πλαίσιο της λειτουργίας και της συντήρησης.
Τα οικονομικά της τεχνολογίας λογισμικού ασχολούνται με όλες τις ενέργειες
του SPLC, ακόμα και με δραστηριότητες μετά την έκδοση του προϊόντος.

### Κύκλος ζωής έργου

Οι ενέργειες του κύκλου ζωής του έργου συμπεριλαμβάνονται σε πέντε
ομάδες διαδικασιών: Έναρξη, Σχεδιασμός Προγράμματος, Εκτέλεση, Παρακολούθηση
και Έλεγχος, και Τερματισμός (βλ. στο γνωστικό πεδίο Διοίκηση τεχνολογίας
λογισμικού). Οι ενέργειες στον κύκλο ζωής του έργου λογισμικού παρεμβάλλονται,
επικαλύπτονται και επαναλαμβάνονται με διάφορους τρόπους (βλ. στο
γνωστικό πεδίο Διεργασίες τεχνολογίας λογισμικού). Για παράδειγμα,
η ευέλικτη ανάπτυξη ενός προϊόντος μέσα στον SPLC συμπεριλαμβάνει
πολλές επαναλήψεις που παράγουν επαυξήσεις στο παραδοτέο λογισμικό.
Ένας SPLC πρέπει να συμπεριλαμβάνει διαχείριση ρίσκου και συγχρονισμό
με διάφορους προμηθευτές (αν υπάρχουν), ενώ ταυτόχρονα να παρέχει
ελεγχόμενες πληροφορίες για την λήψη αποφάσεων, όπως είναι η συμμόρφωση
σε ανάγκες ευθύνης του λογισμικού και σε κυβερνητικούς κανονισμούς.
Οι κύκλοι ζωής των έργων και των προϊόντων λογισμικού σχετίζονται
αρκετά, όπως ένας SPLC μπορεί να περιέχει πολλούς SDLC.

### Προτάσεις

Η λήψη μίας επιχειρηματικής απόφασης ξεκινάει με την έννοια μίας πρότασης.
Οι προτάσεις σχετίζονται με την επιτυχία ενός επιχειρηματικού στόχου
σε επίπεδο έργου, προϊόντος ή χαρτοφυλακίου. Μία πρόταση είναι μία
ξεχωριστή επιλογή που λαμβάνουμε υπόψη, όπως για παράδειγμα η ανάπτυξη
ενός έργου λογισμικού. Άλλες προτάσεις θα μπορούσαν να είναι η ενίσχυση
ενός μέρους λογισμικού ή η δημιουργία του ίδιου λογισμικού από την
αρχή. Κάθε πρόταση αναπαριστά μία επιλογή, που αποφασίζεις να κάνεις.
Ο σκοπός της λήψης επιχειρηματικών αποφάσεων είναι η εκλογή των προτάσεων,
που θα εκτελεστούν ή δεν θα εκτελεστούν.

### Αποφάσεις επένδυσης

Οι επενδυτές χρειάζεται να αποφασίσουν, πώς θα ξοδέψουν τα χρήματα
και τους πόρους για την επιτυχία των στόχων τους. Οι επενδυτές χωρίζονται
σε εσωτερικούς, όπως είναι το τμήμα οικονομικών και το διοικητικό
συμβούλιο, και εξωτερικούς, όπως είναι οι τράπεζες.
Ο στόχος αφορά κυρίως οικονομικά κριτήρια, όπως η υψηλή απόδοση επένδυσης,
ενδυνάμωση του οργανισμού ή αύξηση της αξίας της επιχείρησης, αλλά
και πιο αόριστες έννοιες όπως η φήμη, η κουλτούρα και η ανταγωνιστικότητα.

### Ορίζοντας σχεδιασμού

Όταν ένας οργανισμός επιλέγει να επενδύσει σε μία πρόταση, χρήματα
δεσμεύονται για αύτη, τα ονομαζόμενα «παγωμένα κεφάλαια». Το οικονομικό
αντίκτυπο των χρημάτων αυτών είναι μεγάλο στην αρχή και σταδιακά μειώνεται.
Αντίθετα, τα κόστη λειτουργίας και συντήρησης της πρότασης είναι χαμηλά
αρχικά και σταδιακά αυξάνονται. Το συνολικό κόστος της πρότασης είναι
το άθροισμα των δύο αυτών κοστών.
Στην αρχή είναι μεγαλύτερα τα κόστη των παγωμένων κεφαλαίων, ενώ αργότερα
τα κόστη συντήρησης και λειτουργίας, Υπάρχει επίσης ένα χρονικό σημείο
που το άθροισμα τους ελαχιστοποιείται, το οποίο ονομάζετε το ελάχιστο
κόστος διάρκειας ζωής.

Για την ορθή σύγκριση μίας τετραετούς και μίας εξαετούς πρότασης πρέπει
να υπολογιστούν είτε οι επιδράσεις της επένδυσης των κερδών της πρώτης
για δύο ακόμα χρόνια είτε οι επίδραση της αφαίρεσης δύο ετών από την
δεύτερη. Ο ορίζοντας σχεδιασμού, γνωστός και ως περίοδος υπό εξέταση,
είναι το σταθερό χρονικό πλαίσιο, με το οποίο υπολογίζονται οι προτάσεις.
Για την επιλογή του ορίζοντα σχεδιασμού πρέπει να ληφθούν υπόψη επιδράσεις,
όπως η διάρκεια ζωής του λογισμικού.
Από την στιγμή που καθορίζεται ο ορίζοντας υπάρχουν διάφορες τεχνικές
που προσαρμόζουν σε αυτό προτάσεις ποικίλλων διαστημάτων ζωής.

### Τιμή και τιμολόγηση

Τιμή είναι το ποσό που δίνεται ως αντάλλαγμα για ένα αγαθό ή μία υπηρεσία.
Η τιμή είναι μία θεμελιώδης έννοια της οικονομικής μοντελοποίησης
και ένα από τα τέσσερα P του marketing (Product, Price, Place, Promotion).
Μάλιστα είναι το μόνο στοιχείο από τα τέσσερα που αφορά έσοδα και
όχι κόστη.

Η τιμολόγηση είναι στοιχείο των οικονομικών και του marketing. Είναι
η διαδικασία του προσδιορισμού του αντιτίμου που θα εισπράξει η εταιρεία
για τα προϊόντα της. Παράγοντες της τιμολόγησης είναι το κόστος κατασκευής,
η τοποθέτηση στην αγορά, ο ανταγωνισμός, οι συνθήκες της αγοράς και
η ποιότητα του προϊόντος. Τα προϊόντα και οι υπηρεσίες τιμολογούνται
σύμφωνα με συντελεστές όπως το καθορισμένο ποσό, το έλλειμμα ποσότητας,
τη προωθητική καμπάνια, την ειδική προσφορά προμηθευτή, την ημερομηνία
αποστολής και την ημερομηνία τιμολογίου, τον συνδυασμό πολλαπλών παραγγελιών,
τις προσφορές κ.α.. Οι ανάγκες των καταναλωτών γίνονται ζήτηση, όταν
οι καταναλωτές θέλουν και μπορούν να αγοράσουν το προϊόν για να καλύψουν
την ανάγκη. Γι' αυτό η τιμολόγηση είναι πολύ σημαντική διαδικασία
του μάρκετινγκ.
Η τιμολόγηση γίνεται στο στάδιο της εισαγωγής του έργου και αποτελεί
μέρος της λήψης αποφάσεων.

### Κόστος και κοστολόγηση

Κόστος είναι η αξία των χρημάτων που χρησιμοποιήθηκαν για την παραγωγή
του προϊόντος και γι' αυτό δεν είναι πλέον διαθέσιμα.
Στα οικονομικά το κόστος είναι η εναλλακτική, που προέκυψε ως αποτέλεσμα
μίας απόφασης.

Το εφάπαξ κόστος είναι τα έξοδα πριν από ένα συγκεκριμένο χρόνο και
τυπικά χρησιμοποιείται για να μην προσμετρούνται τα έξοδα που θα αποτελούν
συναισθηματικά εμπόδια για κάποια μελλοντική απόφαση. Παραδοσιακά,
στην οικονομία το εφάπαξ κόστος δεν λαμβάνεται υπόψη στις αποφάσεις.
Το κόστος ευκαιρίας είναι το κόστος μίας εναλλακτικής που πρέπει να
αποσυρθεί για την επιλογή μίας άλλης.

Η κοστολόγηση είναι μέρος των οικονομικών και της διοίκησης παραγωγής.
Είναι η διαδικασία του προσδιορισμού του κόστους βασιζόμενη στα έξοδα
, όπως για την παραγωγής, την τεχνολογίας λογισμικού, την διανομή,
την επανεπεξεργασία, και στο κόστος που έχουμε ως στόχο για να είμαστε
ανταγωνιστικοί και να έχουμε επιτυχία στην αγορά. Ο στόχος αυτός μπορεί
να είναι χαμηλότερος από το εκτιμώμενο κόστος.
Ο σχεδιασμός και ο έλεγχος των κοστών (διοίκηση κόστους) είναι σημαντικοί
και πρέπει πάντα να συμπεριλαμβάνονται στην διαδικασία της κοστολόγησης.

Μία σημαντική έννοια στην κοστολόγηση είναι το συνολικό κόστος ιδιοκτησίας
(Total Cost of Ownership) (TCO). Η έννοια αυτή είναι ιδιαίτερα σημαντική
στην τεχνολογία λογισμικού, αφού υπάρχουν αρκετά μη εμφανή κόστη που
συνδέονται με δραστηριότητες του κύκλου ζωής του προϊόντος μετά την
αρχική ανάπτυξη λογισμικού. Το TCO ενός προϊόντος λογισμικού ορίζεται
ως το σύνολο των κοστών για την απόκτηση, την λειτουργία και τη συντήρηση
του προϊόντος. Τα κόστη αυτά χωρίζονται σε άμεσα και έμμεσα.
Το TCO είναι μία λογιστική μέθοδος που είναι κρίσιμη για την λήψη
οικονομικών αποφάσεων.

###  Μέτρηση απόδοσης

Η μέτρηση της απόδοσης είναι η διαδικασία κατά την οποία ο οργανισμός
ορίζει και μετράει τις παραμέτρους, που θα χρησιμοποιηθούν για να
υπολογιστεί κατά πόσο τα προγράμματα, οι επενδύσεις και οι αποκτήσεις
πέτυχαν τα θεμιτά αποτελέσματα.
Χρησιμοποιείται για να ελέγξουμε αν οι στόχοι έχουν επιτευχθεί, για
να ρυθμίσουμε τον προϋπολογισμό, τους πόρους, την πρόοδο και τις αποφάσεις
και για αυξήσουμε την απόδοση.

###  Διαχείριση κερδισμένης αξίας

Η διαχείριση κερδισμένης αξίας (Earned Value Management) (EVM) είναι
μία τεχνική διοίκησης έργου για την μέτρηση της προόδου βασισμένη
σε δημιουργημένη αξία. Σε μία συγκεκριμένη χρονική στιγμή συγκρίνουμε
τα αποτελέσματα, που έχουν επιτευχθεί με το σχεδιασμένο πλάνο προόδου
και τον καθορισμένο προϋπολογισμό για εκείνη την ημερομηνία. Η πρόοδος
συνδέει τους χρησιμοποιημένους πόρους και τα εξαγόμενα αποτελέσματα
με τις αντίστοιχες σχεδιασμένες αξίες για την συγκεκριμένη ημερομηνία.
Η ανίχνευση των πιθανών προβλημάτων στην απόδοση είναι καλό να γίνεται
σε αρχικό στάδιο. Μία βασική αρχή της EVM είναι η παρακολούθηση του
κόστους και του πλάνου μέσω της σύγκρισης του σχεδιασμένου πλάνου
με το πραγματικό και της σύγκρισης του προϋπολογισμού με τα πραγματικά
έξοδα.
Η παρακολούθηση της EVM αποκαλύπτει τις διακυμάνσεις γρήγορα και επιτρέπει
διορθώσεις νωρίτερα απ' ότι η κλασσική παρακολούθηση κόστους και πλάνου,
η οποία ελέγχει τα παραδοτέα αρχεία και προϊόντα.

###  Αποφάσεις τερματισμού

Τερματισμός είναι η διαδικασία που δηλώνει την λήξη ενός έργου ή ενός
προϊόντος. Ο τερματισμός μπορεί να έχει προσχεδιαστεί για την λήξη
ενός προϊόντος μεγάλης διάρκειας ζωής, όταν για παράδειγμα έχει προβλεφθεί
η διάρκεια ζωής του προϊόντος ή μπορεί να γίνει ξαφνικά κατά την διεργασία
ανάπτυξης, όταν για παράδειγμα δεν επιτυγχάνονται οι στόχοι απόδοσης.
Και στις δύο περιπτώσεις η απόφαση τερματισμού πρέπει να ετοιμαστεί
προσεκτικά και πάντα αφού συλλογιστούμε την εναλλακτική της συνέχισης
του έργου. Πρέπει να εκτιμηθούν τα κόστη των εναλλακτικών (διατήρηση-τερματισμός)
και να καλυφθούν θέματα όπως η αντικατάσταση, η συλλογή πληροφοριών,
οι προμηθευτές, οι εναλλακτικές, τα κεφάλαια και η χρησιμοποίηση πόρων
για άλλες ευκαιρίες.
Τα πάγια κόστη δεν πρέπει να συνυπολογιστούν στην λήψη τέτοιων αποφάσεων
αφού έχουν ήδη ξοδευθεί και δεν θα εμφανίσουν κάποια νέα αξία.

## Διάγραμμα 12.4

###  Αποφάσεις αντικατάστασης και απόσυρσης

Μία απόφαση αντικατάστασης παίρνεται όταν ένας οργανισμός έχει ένα
συγκεκριμένο κεφάλαιο και σκέφτεται να το αντικαταστήσει με κάτι άλλο,
για παράδειγμα ένας οργανισμός πρέπει να αποφασίσει, εάν θα συντηρήσει
και θα παρέχει υποστήριξη για ένα παλαιότερο προϊόν λογισμικού ή θα
το αναπτύξει ξανά από το μηδέν. Οι αποφάσεις αντικατάστασης χρησιμοποιούν
τις ίδιες διεργασίες επιχειρησιακών αποφάσεων, που έχουν ήδη περιγραφεί,
αλλά έχουν και άλλες προκλήσεις, όπως τα πάγια κόστη και την υπολειμματική
αξία. Η αποφάσεις απόσυρσης αφορούν επίσης το τέλος μίας ενέργειας,
για παράδειγμα όταν μία εταιρεία λογισμικού μελετάει την περίπτωση
του τερματισμού ενός προϊόντος λογισμικού ή όταν ένας κατασκευαστής
υλικού σκέφτεται να σταματήσει να κατασκευάζει και να πουλάει ένα
συγκεκριμένο μοντέλο υπολογιστή.
Οι αποφάσεις απόσυρσης μπορούν να επηρεαστούν από περιοριστικούς παράγοντες
όπως η τεχνολογική εξάρτηση και τα υψηλά κόστη εξόδου.

## Ρίσκο και αβεβαιότητα

###  Στόχοι, εκτιμήσεις και σχέδια

Οι στόχοι στα οικονομικά της τεχνολογίας λογισμικού είναι κυρίως επιχειρησιακοί
στόχοι. Ένας επιχειρησιακός στόχους συσχετίζει τις επιχειρησιακές
ανάγκες, όπως η αύξηση της κερδοφορίας, με την επένδυση πόρων, όπως
η έναρξη ενός έργου ή η έκδοση ενός προϊόντος, με συγκεκριμένο προϋπολογισμό,
περιεχόμενο και σε συγκεκριμένο χρόνο.
Οι στόχοι μπορεί να απευθύνονται σε επιχειρησιακό σχεδιασμό, όπως
θα μπορούσε να είναι η επιτυχία  ενός ορόσημου ή η αύξηση του χρόνου,
που διατίθεται για τον ελέγχου του λογισμικού, ώστε να επιτευχθεί
η επιθυμητή ποιότητα ή σε στρατηγικό επίπεδο, όπως θα μπορούσε να
είναι να επιτύχουμε μία συγκεκριμένη κερδοφορία ή ένα μερίδιο αγοράς
σε ένα συγκεκριμένο χρονικό πλαίσιο.

Μία εκτίμηση είναι μία βάσιμη αξιολόγηση των πόρων και του χρόνου,
που θα χρειαστούν για να επιτευχθεί ένας ορισμένος στόχος (βλ. παράγραφο
2.3, Προσπάθεια, πρόγραμμα και εκτίμηση κόστους, στο γνωστικό πεδίο
Διοίκηση τεχνολογίας λογισμικού, καθώς και παράγραφο 2.3, Εκτίμηση
κόστους συντήρησης, στο γνωστικό πεδίο Συντήρηση λογισμικού). Μία
εκτίμηση λογισμικού χρησιμοποιείται για να προσδιορίσει κατά πόσο
οι στόχοι του έργου μπορούν να επιτευχθούν με τους περιορισμούς του
προγράμματος, του προϋπολογισμού, των χαρακτηριστικών και των γνωρισμάτων
ποιότητας. Οι εκτιμήσεις τυπικά γίνονται εσωτερικά και δεν είναι αναγκαστικά
ορατές για τους έξω. Οι εκτιμήσεις δεν πρέπει να κατευθύνονται απόλυτα
από τους στόχους του έργου, γιατί έτσι θα ήταν υπερβολικά αισιόδοξες.
Η εκτίμηση είναι μία περιοδική ενέργεια και οι εκτιμήσεις πρέπει να
αναδιαμορφώνονται συνεχώς κατά την διάρκεια του έργου.

Ένα σχέδιο περιγράφει τις ενέργειες και τα ορόσημα που είναι απαραίτητα
για την επίτευξη των στόχων ενός έργου (βλ.  παράγραφο 2.1, Σχεδιασμός
διεργασίας, στο γνωστικό πεδίο Διοίκηση τεχνολογίας λογισμικού). Το
σχέδιο πρέπει να είναι σύμφωνο με τους στόχους και τις εκτιμήσεις,
το οποίο δεν είναι πάντα εύκολο. Για παράδειγμα, όταν ένα έργο λογισμικού
με συγκεκριμένες απαιτήσεις θα έπαιρνε παραπάνω χρόνο από την ορισμένη
ημερομηνία, που είχε προβλέψει ο πελάτης. Σε τέτοιες περιπτώσεις,
τα σχέδια απαιτούν μία αναθεώρηση των στόχων και των εκτιμήσεων και
των υποκείμενων αβεβαιοτήτων και ανακριβειών.
Δημιουργικές λύσεις χρησιμοποιούνται για την επίλυση συγκρούσεων με
την υποκείμενη λογική της επιτυχίας μίας θέσης win-win.

Για να έχει αξία, ο σχεδιασμός πρέπει να λαμβάνει υπόψη τους περιορισμούς
και τις υποχρεώσεις προς τους ενδιαφερόμενους φορείς. Το διάγραμμα
12.4 δείχνει πως οι στόχοι ορίζονται αρχικά. Οι εκτιμήσεις γίνονται
με βάση τους αρχικούς στόχους. Το σχέδιο προσπαθεί να ταιριάξει τους
στόχους και τις εκτιμήσεις.
Επειδή μία αρχική εκτίμηση συνήθως δεν πληροί τους αρχικούς στόχους,
η διαδικασία του σχεδιασμού είναι επαναληπτική.

### Τεχνικές εκτίμησης

Οι εκτιμήσεις χρησιμοποιούνται για να αναλύσουμε και να προβλέψουμε
τους πόρους ή/και τον χρόνο που απαιτούνται για την εφαρμογή των απαιτήσεων
(βλ. παράγραφο 2.3, Προσπάθεια, πρόγραμμα και εκτίμηση κόστους, στο
γνωστικό πεδίο Διοίκηση τεχνολογίας λογισμικού, καθώς και παράγραφο
2.3, Εκτίμηση κόστους συντήρησης, στο γνωστικό πεδίο Συντήρηση λογισμικού).
Υπάρχουν πέντε οικογένειες τεχνικών εκτιμήσεων:

  * Ειδική Κρίση
  * Αναλογία
  * Εκτίμηση κατά μέρη
  * Παραμετρικές μέθοδοι
  * Στατιστικές μέθοδοι

Καμία τεχνική δεν είναι τέλεια και γι' αυτό είναι χρήσιμο να χρησιμοποιούνται
περισσότερες τεχνικές. Η σύγκλιση των αποτελεσμάτων των διαφόρων τεχνικών
υποδεικνύει ότι οι εκτιμήσεις είναι πιθανότατα ακριβείς. Διαφορές
ανάμεσα στις εκτιμήσεις υποδεικνύουν ότι συγκεκριμένοι παράγοντες
μπορεί να έχουν παραληφθεί.
Η εύρεση αυτών των παραγόντων και η επανεκτίμηση, ώστε να βρεθούν
συγκλίνοντα αποτελέσματα, μπορεί να οδηγήσει σε καλύτερη εκτίμηση.

### Αντιμετώπιση αβεβαιότητας

Επειδή υπάρχουν πολλοί άγνωστοι παράγοντες κατά την αρχή και την σχεδίαση
του έργου, οι εκτιμήσεις περιέχουν εγγενώς αβεβαιότητα. Αυτή η αβεβαιότητα
πρέπει να αντιμετωπιστεί στις επιχειρηματικές αποφάσεις.
Οι  τεχνικές για την αντιμετώπιση συμπεριλαμβάνουν:

  * την εξέταση της έκτασης των εκτιμήσεων
  * την ανάλυση ευαισθησίας των αλλαγών των υποθέσεων
  * την καθυστέρηση τελικών αποφάσεων

### Ιεράρχηση προτεραιοτήτων

Η ιεράρχηση συμπεριλαμβάνει την κατάταξη των εναλλακτικών λύσεων σύμφωνα
με κοινά κριτήρια, ώστε να πετύχει την καλύτερη δυνατή αξία. Στα έργα
τεχνολογίας λογισμικού, οι απαιτήσεις λογισμικού συχνά ιεραρχούνται
ώστε να επιτευχθεί η μεγαλύτερη αξία για τον πελάτη σύμφωνα με το
πρόγραμμα, τον προϋπολογισμό, τους πόρους και την τεχνολογία, ή ώστε
να βοηθούν στην δημιουργία επαυξήσεων στο προϊόν, όπου οι πρώτες επαυξήσεις
προσφέρουν την μεγαλύτερη αξία στον πελάτη (βλ.
παράγραφο 4.1, Κατηγοριοποίηση απαιτήσεων, καθώς και παράγραφο 4.4,
Διαπραγμάτευση απαιτήσεων στο γνωστικό πεδίο Απαιτήσεις λογισμικού,
και παράγραφο 2.2, Μοντέλα του κύκλου ζωής λογισμικού στο γνωστικό
πεδίο Διεργασίες τεχνολογίας λογισμικού).

### Αποφάσεις με ρίσκο

Οι τεχνικές των αποφάσεων με ρίσκο χρησιμοποιούνται, όταν ο υπεύθυνος
των αποφάσεων μπορεί να αποδώσει πιθανότητες στα διάφορα πιθανά αποτελέσματα
(βλ. παράγραφο 2.5, Διαχείριση κινδύνου, στο γνωστικό πεδίο Διοίκηση
τεχνολογίας λογισμικού).
Παραδείγματα συγκεκριμένων τεχνικών είναι :

  * λήψη αποφάσεων αναμενόμενης αξίας
  * διακύμανση προσδοκιών και λήψη αποφάσεων
  * ανάλυση Monte Carlo
  * δένδρα αποφάσεων
  * αναμενόμενη αξία τέλειων πληροφοριών

**Διάγραμμα 12.5** Η διαδικασία λήψης αποφάσεων κερδοφορίας.

### Αποφάσεις με αβεβαιότητα

Οι τεχνικές των αποφάσεων με αβεβαιότητα χρησιμοποιούνται όταν ο υπεύθυνος
των αποφάσεων δεν μπορεί να αποδώσει πιθανότητες στα διάφορα πιθανά
αποτελέσματα επειδή δεν είναι διαθέσιμη απαραίτητη πληροφορία (βλ.
παράγραφο 2.5, Διαχείριση κινδύνου, στο γνωστικό πεδίο Διοίκηση τεχνολογίας
λογισμικού).
Παραδείγματα συγκεκριμένων τεχνικών είναι :

  * ο κανόνας Laplace
  * ο κανόνας μέγιστου ελαχίστου (Maximin)
  * ο κανόνας μέγιστου μεγίστου (Maximax)
  * ο κανόνας Hurwicz
  * ο κανόνας ελαχίστου μεγίστου απώλειας ευκαιρίας (Minimax Regret)

## Μέθοδοι οικονομικής ανάλυσης

### Ανάλυση κερδοσκοπικών αποφάσεων

Το διάγραμμα 12.5 περιγράφει μία διαδικασία αναγνώρισης της καλύτερης
εναλλακτικής ανάμεσα σε κοινώς αποκλειόμενες εναλλακτικές. Τα κριτήρια
απόφασης εξαρτώνται από τους επιχειρησιακούς στόχους και τυπικά περιλαμβάνουν
την απόδοση επένδυσης (Return on Investment) (ROI) (βλ. παράγραφο
4.3, Απόδοση επένδυσης) ή την απόδοση απασχολούμενου κεφαλαίου (Return
on Capital Employed) (ROCE) (βλ.
παράγραφο 4.4, Απόδοση απασχολούμενου κεφαλαίου).

Οι τεχνικές κερδοσκοπικών αποφάσεων δεν ισχύουν για κυβερνητικούς
και μη κερδοσκοπικούς οργανισμούς.
Σε τέτοιες περιπτώσεις, οι οργανισμοί έχουν διαφορετικούς στόχους,
το οποίο σημαίνει ότι χρειάζεται ένα διαφορετικό σετ τεχνικών αποφάσεων,
όπως αναλύσεις κόστους-οφέλους και κόστους-αποτελεσματικότητας.

### Ελάχιστος αποδεκτός βαθμός απόδοσης

Ο ελάχιστος αποδεκτός βαθμός απόδοσης (Minimum Acceptable Rate of
Return) (MARR) είναι ο μικρότερος εσωτερικός βαθμός απόδοσης, που
ο οργανισμός θεωρεί καλή επένδυση. Σε γενικές γραμμές, δεν θα ήταν
έξυπνο να επενδύσουμε σε μία δραστηριότητα με απόδοση 10%, όταν υπάρχει
άλλη δραστηριότητα, που είναι γνωστό ότι έχει απόδοση 20%. Ο MARR
είναι μία δήλωση ότι ο οργανισμός είναι σίγουρος, ότι θα πετύχει τουλάχιστον
αυτό τον βαθμό απόδοσης. Ο MARR αναπαριστά το κόστος ευκαιρίας του
οργανισμού για τις επενδύσεις. Με την απόφαση της επένδυσης σε μία
δραστηριότητα, ο οργανισμός αποφασίζει ταυτόχρονα να μην επενδύσει
τα ίδια λεφτά κάπου αλλού. Άμα ο οργανισμός είναι σίγουρος ότι μπορεί
να διατηρήσει έναν συγκεκριμένο βαθμό απόδοσης, άλλες εναλλακτικές
πρέπει να επιλέγονται μόνο, όταν ο βαθμός απόδοσης τους είναι τουλάχιστον
τόσο υψηλός.
Ένας απλός τρόπος να λαμβάνουμε υπόψη το κόστος ευκαιρίας είναι να
χρησιμοποιήσουμε τον MARR ως το επιτόκιο σε επιχειρηματικές αποφάσεις.

Η παρούσα αξία μίας εναλλακτικής εκτιμημένη με τον MARR δείχνει περίπου
σε όρους σημερινών μετρητών την αξία της εναλλακτικής έναντι της επένδυσης
στον MARR.

### Απόδοση επένδυσης

Η απόδοση επένδυσης (Return on Investment) (ROI)  είναι ένα μέτρο
της κερδοφορίας της επιχείρησης ή μίας επιχειρηματικής μονάδας. Ορίζεται
ως ο λόγος των χρημάτων, που κερδίζονται ή χάνονται (πραγματοποιηθέν
ή μη) από μία επένδυση, ως προς το σύνολο των χρημάτων που επενδύσανε.
Ο σκοπός της ROI ποικίλλει και περιλαμβάνει, για παράδειγμα, την παροχή
μίας λογικής για μέλλουσες επενδύσεις και αποφάσεις απόκτησης.

### Απόδοση απασχολούμενου κεφαλαίου

Η απόδοση απασχολούμενου κεφαλαίου (Return on Capital Employed) (ROCE)
 είναι ένα μέτρο της κερδοφορίας της επιχείρησης ή μίας επιχειρηματικής
μονάδας. Ορίζεται ως ο λόγος του μικτού κέρδους προ φόρων και τόκου
ως προς τα συνολικά κεφάλαια μείον τις τρέχουσες υποχρεώσεις.
Περιγράφει την απόδοση στα χρησιμοποιημένα κεφάλαια.

### Ανάλυση κόστους-οφέλους

Η ανάλυση κόστους-οφέλους είναι μία από τις πιο ευρεία χρησιμοποιημένες
μεθόδους για την αξιολόγηση μεμονωμένων προτάσεων. Οποιαδήποτε πρόταση
με αναλογία οφέλους-κόστους μικρότερη του ενός (1.0) μπορεί εύκολα
να απορριφθεί χωρίς πρόσθετη ανάλυση, επειδή κοστίζει περισσότερο
απ' ότι ωφελεί. Όσον αφορά προτάσεις με μεγαλύτερη αναλογία, πρέπει
να ληφθεί υπόψη το συνδεδεμένο ρίσκο της επένδυσης και την σύγκριση
του οφέλους με την επιλογή της επένδυσης των χρημάτων σε ένα εγγυημένο
επιτόκιο (βλ.
παράγραφο 4.2., Ελάχιστος αποδεκτός βαθμός απόδοσης).

### Ανάλυση κόστους-αποτελεσματικότητας

Η ανάλυση κόστους-αποτελεσματικότητας είναι παρόμοια με την ανάλυση
κόστους-οφέλους.
Υπάρχουν δύο εκδοχές της ανάλυσης: η εκδοχή του σταθερού κόστους μεγιστοποιεί
το όφελος βάση ενός ανωτάτου ορίου κόστους, ενώ η εκδοχή σταθερής
αποτελεσματικότητας ελαχιστοποιεί το κόστος, που χρειάζεται για την
επιτυχία ενός συγκεκριμένου στόχου.

### Ανάλυση νεκρού σημείου

Η ανάλυση νεκρού σημείου προσδιορίζει το σημείο, όπου τα κόστη της
ανάπτυξης του προϊόντος και τα κέρδη ταυτίζονται. Τέτοιου τύπου ανάλυση
μπορεί να χρησιμοποιηθεί για την επιλογή ανάμεσα σε διαφορετικές προτάσεις
με διαφορετικά εκτιμώμενα κόστη και κέρδη.
 Δεδομένων εκτιμώμενων κοστών και κερδών δύο ή περισσότερων προτάσεων,
η ανάλυση νεκρού σημείου βοηθάει στην επιλογή ανάμεσα τους.

### Επιχειρηματική σκοπιμότητα

Επιχειρηματική σκοπιμότητα ονομάζεται η ενοποιημένη πληροφορία, που
συνοψίζει και εξηγεί μία επιχειρηματική πρόταση από διαφορετικές προοπτικές
(κόστος, όφελος, ρίσκο, κλπ) για τον υπεύθυνο της λήψης αποφάσεων.
Συχνά χρησιμοποιείται για την αξιολόγηση της δυνητικής αξίας ενός
προϊόντος, η οποία μπορεί να χρησιμοποιηθεί ως βάση στην διαδικασία
λήψης αποφάσεων επένδυσης.
Αντίθετα με έναν απλό υπολογισμό κέρδους-ζημίας, η επιχειρηματική
σκοπιμότητα είναι ένα «κιβώτιο» σχεδίων και αναλύσεων, που ανήκει
στον διευθυντή παραγωγής και χρησιμοποιείται ως υποστήριξη στην επίτευξη
των επιχειρηματικών στόχων.

### Ανάλυση πολλαπλών χαρακτηριστικών

Τα θέματα, που έχουν αναφερθεί μέχρι στιγμής βοηθάνε στην λήψη αποφάσεων
λαμβάνοντας υπόψη μόνο ένα κριτήριο: τα χρήματα. Η εναλλακτική με
την υψηλότερη παρούσα αξία, την υψηλότερη ROI, κ.λπ. είναι και αυτή
που επιλέγεται. Τα χρήματα είναι σχεδόν πάντα το πιο σημαντικό κριτήριο
πέραν του κατά πόσο κάτι είναι τεχνικά εφικτό, αλλά δεν είναι πάντα
το μόνο. Αρκετά συχνά υπάρχουν άλλα κριτήρια, άλλα «χαρακτηριστικά»,
που χρειάζεται να συμπεριληφθούν και αυτά τα χαρακτηριστικά δεν μπορούν
να δοθούν σε οικονομικούς όρους.
Οι τεχνικές ανάλυσης πολλαπλών χαρακτηριστικών λαμβάνουν υπόψη και
μη οικονομικά κριτήρια.

Υπάρχουν δύο τύποι τέτοιων τεχνικών που διαφέρουν στο πώς χρησιμοποιούν
τα χαρακτηριστικά στην απόφαση. Ο ένας τύπος είναι οι «αποζημιωτικές»
ή  μονοδιάστατες τεχνικές. Σε αυτόν τον τύπο όλα τα χαρακτηριστικά
αποτυπώνονται σε έναν αριθμό ή μία αξία. Ο τύπος αυτός ονομάζεται
αποζημιωτικός, διότι για κάθε εναλλακτική ή χαμηλή βαθμολογία σε ένα
χαρακτηριστικό μπορεί να αντισταθμιστεί ή να αποζημιωθεί από υψηλή
βαθμολογία σε άλλα χαρακτηριστικά.
Παραδείγματα τέτοιων τεχνικών:

  * αδιάστατη κλιμάκωση
  * προσθετική στάθμιση
  * διαδικασία αναλυτικής ιεραρχίας

Αντίθετα, ο άλλος τύπος είναι οι «μη αποζημιωτικές» ή πολυδιάστατες
τεχνικές. Σε αυτόν τον τύπο δεν αντισταθμίζονται τα χαρακτηριστικά,
αλλά κάθε χαρακτηριστικό θεωρείται διαφορετική οντότητα στην διεργασίας
λήψης αποφάσεων.
Παραδείγματα τέτοιων τεχνικών:

  * κυριαρχία
  * satisficing
  * λεξικογραφία

###  Ανάλυση βελτιστοποίησης

H τυπική χρήση της ανάλυσης βελτιστοποιήσης είναι η μελέτη της συνάρτησης
κόστους σε ένα εύρος τιμών, ώστε να βρεθεί το σημείο της καλύτερης
απόδοσης. Το κλασσικό ισοζύγιο χώρου-χρόνου στο λογισμικό είναι ένα
παράδειγμα βελτιστοποίησης. Ένας αλγόριθμος που τρέχει πιο γρήγορα
συχνά θα χρησιμοποιεί περισσότερη μνήμη.
Η βελτιστοποίηση βρίσκει το σημείο ισορροπίας της αξίας της ταχύτητας
έναντι του κόστους μνήμης.

Η ανάλυση πραγματικών επιλογών μπορεί να χρησιμοποιηθεί για να ποσοτικοποιήσει
την αξία των επιλογών του έργου, συμπεριλαμβανομένης και της αξίας
της καθυστέρησης μίας απόφασης. Τέτοιες επιλογές υπολογίζονται δύσκολα
με ακρίβεια.
Παρ' όλα αυτά η γνώση, ότι οι επιλογές έχουν χρηματική αξία, παρέχει
διορατικότητα στην χρονολόγηση των αποφάσεων, όπως η αύξηση των μελών
του έργου ή η επιμήκυνση του χρόνου διάθεσης στην αγορά για την βελτίωση
της ποιότητας.

## Πρακτικές θεωρήσεις

### H αρχή του «αρκετά καλού»

Συχνά τα έργα και τα προϊόντα τεχνολογίας λογισμικού δεν έχουν θέσει
με ακρίβεια τους στόχους που πρέπει να επιτευχθούν. Οι απαιτήσεις
λογισμικού είναι καθορισμένες, αλλά η οριακή αξία μίας μικρής αύξησης
της λειτουργικότητας δεν μπορεί να μετρηθεί. Το αποτέλεσμα θα μπορούσε
να είναι καθυστερημένη παράδοση ή υψηλό κόστος. Η αρχή του «αρκετά
καλού» συνδυάζει την οριακή αξία με το οριακό κόστος και παρέχει οδηγίες
για τον καθορισμό κριτηρίων για το πότε το παραδοτέο είναι αρκετά
καλό, ώστε να παραδοθεί.
Τα κριτήρια αυτά εξαρτώνται από τους επιχειρηματικούς στόχους και
στην ιεράρχηση των διαφορετικών εναλλακτικών, όπως η ιεράρχηση απαιτήσεων
λογισμικού, τα μετρήσιμα ποιοτικά χαρακτηριστικά ή την σύνδεση του
προγράμματος με το περιεχόμενο και το κόστος του προϊόντος.

Η αρχή  RACE (μείωση ατυχημάτων και έλεγχος ουσίας) είναι ένας γνωστός
κανόνας του αρκετά καλού λογισμικού. Ως ατυχήματα θεωρούνται περιττά
γενικά έξοδα όπως η «επιχρύσωση» και η επανάληψη της δουλειάς λόγω
καθυστερημένης διόρθωσης σφαλμάτων ή πολλών αλλαγών στις απαιτήσεις.
Η ουσία είναι αυτό για το οποίο πληρώνουν οι πελάτες. Τα οικονομικά
της τεχνολογίας λογισμικού παρέχουν τους μηχανισμούς για τον ορισμό
κριτηρίων, που προσδιορίζουν πότε ένα παραδοτέο είναι αρκετά καλό,
ώστε να παραδοθεί. Επίσης υπογραμμίζουν ότι και οι δύο  λέξεις (αρκετά
και καλό) είναι σημαντικές.
Ανεπαρκής ποσότητα ή ποιότητα δεν είναι «αρκετά καλές».

Ευέλικτες μέθοδοι είναι παραδείγματα «αρκετά καλών» πρακτικών που
προσπαθούν να βελτιστοποιήσουν την αξία μειώνοντας τα γενικά έξοδα
της καθυστερημένης επανάληψης της δουλειάς και της «επιχρύσωσης» που
προκύπτει από την προσθήκη χαρακτηριστικών με χαμηλή οριακή αξία για
τους χρήστες (βλ. παράγραφο 4.4, Ευέλικτες Μέθοδοι στο γνωστικό πεδίο
Μοντέλα και μέθοδοι στην τεχνολογία λογισμικού, καθώς και παράγραφο
2.2, Μοντέλα του κύκλου ζωής λογισμικού στο γνωστικό πεδίο Διεργασίες
τεχνολογίας λογισμικού).
Σε αυτές τις μεθόδους, ο λεπτομερής σχεδιασμός και οι μεγάλες φάσεις
ανάπτυξης αντικαθιστώνται από επαυξανόμενο σχεδιασμό και συχνή παράδοση
μικρών αυξήσεων ενός παραδοτέου προϊόντος, που έχει ελεγχθεί και αξιολογηθεί
από εκπροσώπους των χρηστών.

### Οικονομία κλίμακας

Η «οικονομική τριβή» είναι οτιδήποτε αποτρέπει την αγορά από τον τέλειο
ανταγωνισμό. Συμπεριλαμβάνει την απόσταση, το κόστος της παράδοσης,
τους περιοριστικούς κανονισμούς και τις ατελείς πληροφορίες. Σε αγορές
με «υψηλή τριβή» οι πελάτες δεν μπορούν να επιλέξουν από πολλούς προμηθευτές.
Η καλή τοποθεσία ενός καταστήματος ή τα χρόνια στον επιχειρηματικό
χώρο μπορούν να προσδιορίσουν την οικονομική θέση. Είναι δύσκολο για
νέους ανταγωνιστές να ξεκινήσουν μία νέα επιχείρηση και να συναγωνιστούν.
Η αγορά κινείται αργά και προβλεπόμενα. Οι οικονομίες κλίμακας («χωρίς
τριβή») είναι το ακριβώς αντίθετο. Νέοι ανταγωνιστές αναδύονται και
οι πελάτες αντιδρούν άμεσα. Η αγορά είναι τελείως απρόβλεπτη. Θεωρητικά,
το λογισμικό και η τεχνολογία της πληροφορίας είναι οικονομίες κλίμακας.
Νέες εταιρείες μπορούν εύκολα να δημιουργήσουν προϊόντα και συχνά
σε χαμηλότερο κόστος από τις ήδη εδραιωμένες εταιρείες, αφού δεν χρειάζεται
να υπολογίσουν προϋπάρχοντα προϊόντα λογισμικού που μπορεί να αχρηστευθούν.
Το μάρκετινγκ και οι πωλήσεις μπορούν να γίνουν μέσω διαδικτύου και
κοινωνικών δικτύων και βασικοί μηχανισμοί δωρεάν διανομής επιτρέπουν
παγκόσμια εξάπλωση. Τα οικονομικά τεχνολογίας λογισμικού στοχεύουν
στην παροχή θεμελίων για την αξιολόγηση της απόδοσης μίας επιχείρησης
λογισμικού και πόση «τριβή» υπάρχει όντως σε μία αγορά.
Για παράδειγμα, ο ανταγωνισμός ανάμεσα σε προγραμματιστές εφαρμογών
είναι περιορισμένος, όταν οι εφαρμογές πρέπει να πωλούνται μέσω ενός
συγκεκριμένου καταστήματος και να συμμορφώνονται με τους κανόνες του
καταστήματος.

### Οικοσυστήματα

Ένα οικοσύστημα είναι ένα περιβάλλον που αποτελείται από όλους τους
αμοιβαία εξαρτώμενους φορείς, τις επιχειρηματικές μονάδες και τις
επιχειρήσεις που δουλεύουν σε έναν συγκεκριμένο χώρο. Σε ένα τυπικό
οικοσύστημα, υπάρχουν οι παραγωγοί και οι καταναλωτές, όπου οι καταναλωτές
προσθέτουν αξία στους καταναλωμένους πόρους. Παρατηρούμε επίσης ότι
ο καταναλωτής δεν είναι ο τελικός χρήστης αλλά ένας οργανισμός που
χρησιμοποιεί το προϊόν για να το ενισχύσει. Ένα οικοσύστημα λογισμικού
είναι, για παράδειγμα, ένας προμηθευτής μίας εφαρμογής, που δουλεύει
με τις εταιρείες, που κάνουν την εγκατάσταση και την υποστήριξη σε
διαφορετικές περιοχές. Κανένας δεν θα υπήρχε χωρίς τον άλλον. Τα οικοσυστήματα
μπορεί να είναι προσωρινά ή μόνιμα.
Τα οικονομικά της τεχνολογίας λογισμικού παρέχουν τους μηχανισμούς
για την αξιολόγηση των εναλλακτικών στην θέσπιση και την επέκταση
ενός οικοσυστήματος, όπως για παράδειγμα, η εκτίμηση εάν πρέπει να
συνεργαστούμε με έναν συγκεκριμένο διανομέα ή να αφήσουμε την διανομή
σε μία εταιρεία που υποστηρίζει μία περιοχή.

### Μετεγκαταστάσεις (offshore) και ανάθεση σε τρίτους (outsourcing)

Η μετεγκατάσταση (offshore) ορίζεται ως η εκτέλεση μίας επιχειρηματικής
δραστηριότητας, πέραν των πωλήσεων και του μάρκετινγκ, εκτός της πατρίδας
της επιχείρησης. Οι επιχειρήσεις τυπικά είτε έχουν τις μετεγκαταστάσεις
αυτές σε χώρες χαμηλού κόστους ή ζητούν από εξειδικευμένες εταιρείες
στο εξωτερικό να εκτελέσουν τις αντίστοιχες δραστηριότητες. Οι μετεγκαταστάσεις
offshore δεν θα έπρεπε να συγχέονται με την ανάθεση σε τρίτους (outsourcing).
Eξωχώριες μετεγκαταστάσεις μέσα στην εταιρεία ονομάζονται «αιχμάλωτες
μετεγκαταστάσεις»(captive offshore). Η ανάθεση σε τρίτους (outsourcing)
είναι η προσανατολισμένη στα αποτελέσματα σχέση με έναν προμηθευτή,
ο οποίος εκτελεί επιχειρηματικές δραστηριότητες για την εταιρεία,
οι οποίες παραδοσιακά πραγματοποιούνταν μέσα σε αυτή. Η ανάθεση σε
τρίτους δεν εξαρτάται από το μέρος. Ο προμηθευτής μπορεί να βρίσκεται
στην γειτονιά της εταιρείας ή σε άλλη χώρα (outsourced offshoring).
Τα οικονομικά της τεχνολογίας λογισμικού παρέχουν τα βασικά κριτήρια
και τα επιχειρηματικά εργαλεία για την αξιολόγηση των διαφορετικών
μηχανισμών και τον έλεγχο της επίδοσης τους.
Για παράδειγμα, η ανάθεση σε έναν προμηθευτή της ανάπτυξης και της
συντήρησης του λογισμικού μπορεί να μειώσει το κόστος ανά ώρα της
ανάπτυξης, αλλά να αυξήσει το σύνολο των ωρών και τα κεφάλαια λόγω
αυξημένης ανάγκης για έλεγχο και επικοινωνία.
